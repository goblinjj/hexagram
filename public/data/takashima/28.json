{
  "name": "泽风大过",
  "pinyin": "ze_feng_da_guo",
  "code": "011110",
  "palace": "震宫",
  "general_text": "《大过》自《颐》而来，《颐》上下二阳，中包四阴，《大过》反之，以二阴包田阳，四阳过盛，故曰《大过》。夫道中而已，阳欲其盛，不欲其过，太刚必折，太实必裂。今四阳中满，二阴屏居无位之地，阳虽盛而下无基，上无系，反借资于二阴；二阴微弱，不能为助，是失其中也，失中即为过。卦体上《兑》下《巽》，《兑》正秋也，秋金气，水之母也，故兑为泽；《巽》辰在巳，上值轸，轸主风，故巽为风，合之谓泽风《大过》。然《大过》异《小过》，何也？《小过》以《艮》遇《震》，止而动，其动未危，阴虽盛而下有基，止则吉也；《大过》以《巽》遇《兑》，入而悦，悦极不出，阳虽盛而下无根，入则颠也。《杂卦传》云“大过颠也”，《大过》一卦，不言颠，而《颐》卦言颠，以《颐》与《大过》，颠倒以相为用。《序卦》是以置诸上《易》之末，天地再交，以成《坎》《离》也。",
  "takashima_general": "大过：栋挠 ［133］ 。利有攸往，亨。\n《大过》，阳大阴小，刚积于中，足以任重，有似栋然；《兑》上《巽》下，《巽》为木，《兑》为毁折，木而毁折，栋斯挠矣。当此大厦将倾，非一木所能支，惟当出门求助，以拯患难，乃得亨通，故曰“利有攸往，亨”。\n《彖传》曰：大过，大者过也。栋挠，本末弱也。刚过而中，巽说行，利有攸往，乃亨。大过之时大矣哉！\n此卦下《巽》上《兑》，四阳积中，刚阳过盛，故曰《大过》，阳大阴小，故曰“大者过也”。“栋”屋脊也，《巽》木而为《兑》金所伤，故“挠”。《巽》木本柔，上无根柢，下无附属，故本末俱弱。“刚过而中”，非二五之中，谓四刚连亘，位处于中，刚虽过而位处中也。然不可以恃夫刚，须以“《巽》而悦”者行之。《巽》主初言，悦主上言，四刚互《乾》为行，以柔济刚，黾勉前进，乃得亨也，故曰“利有攸往，乃亨”。盖奇才生于困厄，定力出于艰辛，转败为成，在此时也，故曰：“大过之时大矣哉！”\n以此卦拟人事，就卦体言，四刚居中，为主于内，二柔在上下，为客于外，为主者刚过，是主刚而客柔也。就卦象言，四刚排列中间，二柔分居上下，俨若栋然，大人必具刚强之德，斯足充栋梁之选；然过刚无制，则太强必折，其“栋挠”矣。要必以“巽而脱”者行之，庶几刚而有济。刚不患其过刚，挠不至于终挠，盖惟其有大过之材，乃克济《大过》之事。“利有攸往，乃亨”皆本乾元用九而来，“利有攸往”，即《乾》之“行健”也，“乃亨”，即《乾》之“元亨”也。圣人于《易》，虽以扶阳抑阴为主，而有时亦借阴以济阳。《巽》以出之，悦以行之，是祛其大过而就以时中也，则变而不失其常，穷而不失其正，故曰“大过之时大矣哉”。所谓“时”者，亦即“终日乾乾，与时偕极”之道也。\n以此卦拟国家，下卦为人民，巽为风，有四方风动之象；上卦为政府，兑为泽，有我泽如春之象。卦体刚在中，二柔居初上，是四刚当权，有威有福，居中而秉政者也。凡国家建大功，兴大役，皆以一人身任其重，如大屋之有栋，以负荷众材；然任载过重，则不胜其任，而立见其挠也，是“本末弱”也。所谓“本末”者，指上下二阴而言，二阴才力柔弱，不克任重，故“挠”，此乃阴衰而阳失其辅，臣弱而君失其卫，阳刚过中所致也。当此之时，在蹈常守辙之人，多不敢为，惟知时达变之士，所欲奋然而往也。必其秉刚阳之德，而能以巽顺和悦行之，宽以克猛，柔以济刚，得时中之宜，无亢阳之患，方足以平大难，兴大业。《乾》卦所云乾元“以美利利天下，不言所利”者，胥是道也，故曰“利有攸往，乃亨”。盖往以济时之过，其必能通其时之变，反其势之平，整顿天下于一新，维持世道于无穷，而可得亨通也。\n通观此卦，阳刚太实，有不能运动之象，譬如人之肢体肥重，不能转运也。又四阳居中，二阴退而听命，下无根柢，生气已断，上无附属，枝叶既凋，故爻有“枯杨”之辞，曾不如《剥》《姤》之犹可来复。然《大过》自《颐》来，“颐，养也”，谓当养其二阴以相济也。《兑》泽在上，《巽》木在下，《象》曰“泽灭木”，泽本下而反上，木本上而反下，此《大过》之所以为颠，过越常分之大者也。君子法之，“独立不惧，遁世无闷”，是能以退藏者养其阳而防其过也，非君子则不能。《大过》六爻，二阴四阳，有阳爻而处阴位焉，有阴爻而处阳位焉，有阳爻而处阳焉，有阴爻而处阴焉，爻有不同，义亦各判。初爻以阳居阴，是过之尚微也，巽为茅，茅虽柔物，藉之亦足助刚，故“无咎”。二爻亦以阳居阴，是过而不过也。《巽》木为杨，泽灭之而枯，得阳九生气，枯而复稊，故亦“无咎”。三爻以阳居阳，是过而又过也；四刚在中，如屋之有栋，刚果自用，终致“栋挠”，故凶。四爻亦以阳居阴，是亦过而不过也。四与初应，得其所藉，三曰“挠”而四曰“隆”，故吉。五爻以阳居阳，是过而无复过也。“枯杨”之象，与二爻同，然阳至五而极，虽华已衰，故曰“何可久也”。六爻以阴居阴，四刚既倾，是过之终极也，“利有攸往”，正在此时。所谓“过涉”者，忠在救时，故“灭顶”虽凶，而“无咎”也。六爻以相对者言之，初与六对，《彖传》所云“本末弱”者，指初上也。一以藉茅而无咎，一以“过涉”而忘凶，皆足以救其过也。二与五对，“枯杨”之象，所取相同，“生稊”“生华”，久暂分也。三与四对，“栋”之为象，所取亦同，曰“桡”，曰“隆”，吉凶判也。总之，卦以阴阳相偶谓得中，偏则为过，四阳二阴，是《大过》也，故曰“大者过也”。君子于此，以“独立不懼，遁世无闷”处之，抱忧时嫉俗之念，具拨乱反正之才，利害不计，成败不言，上六之“过涉灭顶”者，必斯人也，复何咎矣！\n《大象》曰：泽灭木，大过。君予以独立不懼，遁世无闷。\n此卦泽水浸淫《巽》木之上，木为之枯，故曰“泽灭木”。当是时，世俗之士，或皆随流逐波，鲜有不磨灭者矣，惟君子具《大过》人之才干，虽时当困厄，而操守弥坚，所信者理，所乐者天，谓之“独立不惧，遁世无闷”。是必刚而能柔，过而能往，可谓善处《大过》之时者也。\n【占】　问战征：“灭”，灭绝也，大欲灭国，小欲灭身，其象凶矣。行军占此，恐有暴水淹没之祸。\n○　问营商：《象》曰“泽灭木”，有低价忽而高涨之势。\n○　问功名：“独立不懼，遁世无闷”者，谓当退身隐处，未可求名也。\n○　问家宅：《兑》泽在上，《巽》木在下，其象反复，位置不正，防有灭凶之祸。\n○　问疾病：是肝火内郁之症，肾气冲上，医治非易。\n○　问婚嫁：“泽灭木”，恐配偶之间，有老幼不匀。\n○　问六甲：生女。\n○　问失物：必坠入水沟之处。",
  "lines": {
    "1": {
      "text": "初六：藉 ［134］ 用白茅，无咎。",
      "takashima_explanation": "《象传》曰：藉用白茅，柔在下也。\n\n\n“藉”者，铺地也，“白茅”，取其洁也，古者祭祀，藉之灌酒，以降神也。茅白取《巽》象，《巽》在下卦，藉茅于下，所以承上之刚也。初爻阴柔居下，不犯刚而能承刚，当此《大过》之时，敬慎事上，不得谓过分也。故比之礼义之适中者，则有过于敬慎之失，比之傲慢侮人者，则其胜亦不啻霄壤；在高傲者固有咎，而卑下者必无咎焉。盖茅柔物也，藉之足以相助，未可以茅之微而忽之。《象》曰“柔在下也”，以爻言则初在下，以茅言则藉在下。初六居阴，阴为柔，茅质柔弱，故曰“柔在下也”。\n\n\n【占】　问战征：当此初次出师，最忌刚暴过甚，宜宽柔待下。\n\n\n○　问营商：贩运之货，必是药品，或是茶叶木棉，其色必白，其质必柔，均可获利。\n\n\n○　问功名：拔茅连茹，是有连类同登之象。\n\n\n○　问家宅：其宅必近卑湿低下之处，屋外蔓草荒芜，建筑也。\n\n\n○　问疾病：病体柔弱，下焦有湿，须用温燥之药治之。\n\n\n○　问失物：于草地上觅之。\n\n\n○　问六甲：生女。"
    },
    "2": {
      "text": "九二：枯杨生稊，老夫得其女妻，无不利。",
      "takashima_explanation": "《象传》曰：老夫女妻，过以相与也。\n\n\n二爻以阳居阴，阴尽则死，阳来则生，物之常理。《巽》为木，克为泽，木之近水者为杨，泽而灭木，杨必枯矣，得九二阳气生助，故得枯而《复》生。“稊”，杨之秀也。按，二爻体《乾》，《乾》为老，为男，故曰“老夫”；下得《巽》在初，《巽》为处女，故曰“女妻”；二与初比而得初，故曰“老夫得其女妻”。夫夫妇配偶，以年之相若为正，老夫女妻，是亦颠也，然老少虽非正匹，而阴阳自得相济。“老夫”“女妻”，犹枯杨之生稊，终得妊育也，故曰“无不利”。《象》曰“过以相与也”，卦之义在刚过，夫而过老，妻而过少，故曰“过以相与”。《杂卦传》曰，“大过颠也”，斯之谓欤？\n\n\n【占】　问战征：有转败为胜之象。\n\n\n○　问营商：《兑》为阴，亦为金，《巽》为风，亦为木，定为金木生意。“枯杨生稊”，于种植林木，或贩运树木，皆“无不利”。\n\n\n○　问功名：就爻象看来，必待晚年，方可成名。\n\n\n○　问家宅：此宅昔年定多不利，系阳宅居于阴地；近来得阳九发动，必有枯树开花，此其兆也。利。\n\n\n○　问婚姻：主有老鳏重娶，得以生育，大利。\n\n\n○　问疾病：虽危得安。\n\n\n○　问失物：必得。"
    },
    "3": {
      "text": "九三：栋挠，凶。",
      "takashima_explanation": "《象传》曰：栋挠之凶，不可以有辅也。\n\n\n就全卦言，四刚连亘在中，如屋有栋，上下两阴皆弱，故“挠”。就三爻言，九三互《乾》，辰在亥，上值危宿，按危三星，在虚东北，形如盖屋，有栋之象。三以刚居刚，过而又过，过刚必折，故“挠”。九三刚愎自用，视群策群力，皆莫己若，遂至孤立无助，愈高愈危，终致“栋挠”之凶。《象》曰“不可以有辅也”，言三予智自雄，不能与人共事，集思广益，故不可相辅有成也。亦三自取之耳。\n\n\n【占】　问战征：“栋”者一屋之主，即一军之主帅也；“挠”者，摧折也，栋而挠，是主帅受伤之象。弊在主帅过于刚猛，不听人言所致，故凶。\n\n\n○　问营商：商业必须得人为辅，方能成事，若自运自刃，非特经营不大，且恐致意外耗失。“栋挠”云者，有人财两失之虑，故凶。\n\n\n○　问功名：能任大任者，称栋梁之材，云“挠”，则栋非其栋矣，虽成终败，凶。\n\n\n○　问家宅：此宅不吉，栋折榱崩，不可居也，凶。\n\n\n○　问婚嫁：九三以阳居阳，孤阳无助，婚姻不成，成亦不吉。\n\n\n○　问六甲：生男，恐不能养。"
    },
    "4": {
      "text": "九四：栋隆，吉。有它，吝。",
      "takashima_explanation": "《象传》曰：栋隆之吉；不桡乎下也。\n\n\n九三曰“栋挠”，九四曰“栋隆”，其义相反，以九四在下卦之上，以阳居阴，亦过而不过也。下与初应，初爻虽弱，得其所藉，即可不挠。按九四辰在午，上值张，南宫候曰，“张为天府”，故有栋象。“隆”，《说文》曰，“丰大也”；《玉篇》曰，“中央高也”。栋以任重，故宜大栋在屋中，故宜高。高必以下为基，下有所藉，斯高而不危。三之所以挠者，下无藉也；四得其藉，故隆。凡事之得所凭藉，而大险可济，大功可成，上不辜君之托，下不负民之望，皆犹是也，其吉可知，故曰“栋隆，吉”。“有它，吝”者，言四若怀他志，厌初之本弱，而不屑用其藉，则三之挠，即为四之挠，必不免于吝矣。《象》曰“不桡乎下也”，谓栋既隆起，下必不挠也。\n\n\n【占】　问战征：行军屯营，宜占高阜要地，下有所藉，斯营基巩固，可进可退，自不为敌所挠也，故吉。\n\n\n○　问营商：想必是材木生意，木料高大，足备巨室之用，若他项经营，恐未必隹。\n\n\n○　问功名：爻曰“栋隆”，必是大才，可当大任，斯足副“栋隆”之兆，其他小试，非其所长，有不屑为也。\n\n\n○　问家宅：此宅栋榱辉煌，门户宏阔，吉。\n\n\n○　问疾病：想是中胸有痞块高起，然无害。"
    },
    "5": {
      "text": "九五：枯杨生华，老妇得其士夫，无咎无誉。",
      "takashima_explanation": "《象传》曰：枯杨生华，何可久也。老妇士夫，亦可丑也。\n\n\n“枯杨”之解，见九二下。此爻与上六阴阳相比，得阴之助而生华，故曰“枯杨生华”。杨华无实，飘荡随尽，荣无几时也。九二以得初阴之助而“生稊”，九五下无有助，惟与上六相比，犹断根之杨，得雨露之润，虽一旦发华，不久凋落。“老妇”指上六，喻上六阴极而衰；“士夫”指九五，喻九五之无内助。“士”，未娶妻者之称，即谓少年。阴而居上，故呼“老妇”；阳而居下，故称“士夫”，是亦《大过》之义也。九五以刚在刚，三阳皆不为用，独与上六阴阳相比，故曰夫妇。从夫妇之序而论，当曰士夫得老妇，今曰老妇得士夫者，原其配偶之所起，志出老妇，老妇首倡而求士夫，丑体尤在老妇，亦以见圣人尽人情、考世故之妙也。《象传》曰“老夫士夫，亦可丑也”，丑者污辱之义，深恶之之辞也。\n\n\n【占】　问战征：行军占此，必军中主将偏裨，位置颠倒，任用不当。一时虽获胜仗，未能持久。\n\n\n○　问营商：防经商者贪恋外遇，致播丑声。\n\n\n○　问家宅：防闺房不正，墙侧有茨。\n\n\n○　问功名：必主晚年获隽。\n\n\n○　问婚嫁：必年齿不齐，匹偶不正。\n\n\n○　问六甲：生女，不育。"
    },
    "6": {
      "text": "上六：过涉灭顶，凶，无咎。",
      "takashima_explanation": "《象传》曰：过涉之凶，不可咎也。\n\n\n“过涉灭顶”者，谓犯危险而涉河，不得达岸，水没其首也。互卦《乾》为首，爻例上为顶，上六《兑》爻，《兑》为水泽，位在酉，上值胃，附星积水，石氏云“积水星明，则大水出”，故有“过涉灭顶”之象。六爻以阴居阴，才力俱弱，但其志在救时，虽履患踏险，明知“过涉”之多凶，而忘身济国，有不遑反顾者，即使其功不成，其志深足尚焉，复有何咎？此所谓勇士不忘在沟壑，志士不忘丧其元，万世纲常，正赖此辈以存也。\n\n\n【占】　问战征：恐有主将阵亡之惨。\n\n\n○　问功名：有头悬梁、锥刺之苦志，宜其声名远达，有志竟成。\n\n\n○　问营商：运货出洋，最宜谨慎。\n\n\n○　问疾病：恐水气上冲，头面浮肿，凶。\n\n\n○　问家宅：恐有大水泛涨，墙倾屋倒之患。\n\n\n○　问六甲：生女。"
    }
  }
}