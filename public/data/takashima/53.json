{
  "name": "风山渐",
  "pinyin": "feng_shan_jian",
  "code": "001011",
  "palace": "艮宫",
  "general_text": "《序卦传》曰：“艮者，止也。物不可以终止，故受之以渐。渐者，进也。”为卦《艮》下《巽》上，《巽》为风，为木，《艮》为山，风善入，木易长，有进之象；山则止而不动，欲进而为山所止，是以其进不速也。《正义》曰，“凡物有变移，徐而不速谓之渐”，此卦之所以名《渐》也。",
  "takashima_general": "渐：女归吉，利贞。\n《渐》反为《归妹》，其象同取于女，《归妹》之少女，以悦而归，不如《渐》之长女，以顺而归也。以顺而归，则媒妁言之，父母命之，及长而字，则渐而来，得其正也，故曰“女归吉”。《艮》男《兑》女，其卦曰《咸》，以男娶女也，故先戒以“利贞”，而后曰“娶女吉”；《渐》以《艮》男《巽》女，以女归男也，故先曰“女归吉”，而后告以“利贞”。\n《彖传》曰：渐之进也，女归吉也。进得位，往有功也。进以正，可以正邦也。其位，刚得中也。止而巽，动不穷也。\n渐者，循序而进，以渐进也。卦体三阴三阳，皆从《乾》《坤》来。《乾》父《坤》母，《乾》三索成《艮》，为少男，《坤》一索成《巽》，为长女，故象取“女归”。女嫁曰归。女子之嫁也，及时而字，纳礼而往，《渐》之义也。盖女归之吉，谓得其渐之进也；女正位乎内，男正位乎外，女进而得位，必得其正矣。女以夫为家，故谓之归，母之嫁女，则谓之往。“进得位”，故“往有功也”。《渐》与《蛊》上下易体，《蛊》之九二，进而为《渐》之九五，是为“得位”；九居五，位爻皆正，是为“进以正”。夫妇为王化之原，正家正国，皆基于此，故极其功效，“可以正邦也”。“刚得中”，谓九五也。“止而巽，动不穷”，此合二体而言，以止为体，以顺为用，本《艮》之笃实，动而为《巽》之利市，故曰“动不穷也”。\n以此卦拟人事，卦名曰《渐》，卦义在进。天下事无不贵进，而进要不贵迅速，而贵舒缓，舒缓之谓渐也。自世好急功，而《渐》之道失矣，惟于“女归”，则犹存其《渐》之旨焉，故爻象独取“女归”。男女为人伦之始，是人事之至要也。按《屯》二曰“女子贞不字，十年乃字”；《归妹》四曰“归有时”，五曰“位在中”；《家人》《彖传》曰“正家而天下定”。凡《易》之言婚嫁，多以得时为正，得位为中，由兹而往，足以成内助之功，即足开治国之基。诸卦分言之，而独以渐则合言之，以《渐》九五之吉，为刚而得中也。为卦《艮》以止，《巽》以动，知止而进，其进有序，其用不穷，所谓正一身以正朝廷，正朝廷以正百官，正百官以正天下，道不外是焉。是皆有渐进而渐广之用也。\n以此卦拟国家，卦象专取“女归”，六爻亦皆言男女配合之礼，殊于国家无关，而《彖传》则曰“进以正，可以正邦也”，则知正国之道，基于正家矣。《诗》云“刑于寡妻，以御于家邦”，此之谓也。渐者，为言徐而不速，为政而曰勿欲速，亦取夫《渐》之义也。国家之事，循序而进，教化之行，日进有功。圣天子正位凝命，刚而得中，内而宫闱，外而邦国，罔不本身出治。诗《樛木》、《芣莒》之篇，知王化之行，皆本诸后妃贞静之德，由近及远，渐推渐广，汝濆江汉之间，无不风行俗美，盖其渐积而来者，有由矣。虽《彖》辞首言“女归”，而由齐家以及治国，道本无二致也。“止而巽，动不穷”者，就《艮》《巽》而括言之，则《艮》为社稷，《巽》为诰命，皆可见其动之不穷也，夫岂第为女子于归言哉！惟在读《易》者玩索而得之。\n通观此卦，卦本《乾》《坤》三四往来，阴进而止乎四，九居五而得中，上六以阴居阴，各得其所。爻与《家人》同，而其所异者，初爻九六之别耳，故渐在家则内外顺，在国则上下安。《彖》《象》取“女”，爻象取“鸿”，其卦为《艮》男《巽》女，迨吉于归。《诗》云“弋凫与雁”，是婚礼用雁之证也。雁之飞识时，女之归待聘，《渐》之义也。然鸿飞有序，知长幼之礼，其群有偶，厚夫妇之别，其来有候，适寒暑之期，是物之进而能渐者，莫如鸿焉，是以六爻之象，其始栖息甚近，其终飞翔甚远。初言“干”，象其进之始；二言“磐”，象其进之安；三言“陆”，则非所安；四言“木”，则始危而终安；五言“陵”，则升天位之高；上言“陆”，则出于人位之外。而初之不得所安，无应而不能进也；三之不得所安，无德而不能进也；四乘刚有德，可安也；上九过高，其德犹可则也；二五以中正相应，是以独得其吉也。卦画皆以奇先偶，象鸿飞有序；下卦以一奇率二偶，上卦以一偶随二奇，象鸿飞大者先小者随。阳大阴小，长幼之节，倡随之礼，夫妇之道也。六爻皆言渐，自初至上各有次序，实与《彖》辞渐进之义，足以相发明矣。\n《大彖》曰；山上有木，渐。君子以居贤德善俗。\n山上有木，以木在山，为得其所，犹女子以归为得所。君子法此象，观木之由渐而长，非一时所可成，即知俗之由渐而善，非一旦所能化。要必先居德以为表率，使之渐仁摩义，而风俗自善。古称缺妻之贤，孟光之德，足以化俗，况士君子之躬居贤德者乎？其化民成俗，固有日进而日善者也。全卦皆取《巽》女，而《象》独称“君子”，盖《艮》为贤人，故曰“君子居贤德”。要知君子与淑女，足为配偶，其德同，其化亦同也。“善俗”，王肃本作风俗，“居贤德”，《本义》云“贤字衍”。\n【占】　问时运：如木在高山，得逢春生发之象。\n○　问营商：山藏货财，木能生发，且《巽》为商，利市三倍，得此卦象，自必能逐渐得利也。\n○　问功名：足膺贤才之选。\n○　问战征：防三军前进，在深山茂林之处，有敌兵埋伏。\n○　问婚姻：必是贤德淑女，是以“君子好逑”。\n○　问家宅：必是德门仁里，君子居之。\n○　问疾病：是木克土之症，宜安居调养。\n○　问六甲：望前生者男，望后生者女。",
  "lines": {
    "1": {
      "text": "初六：鸿渐于干，小子厉，有言，无咎。",
      "takashima_explanation": "《彖传》曰：小子之厉，义无咎也。\n\n\n鸿，水禽，来往有时，群飞有序。相传汉土婚礼用雁，取其飞行不乱，失偶不再，有女贞之象。大曰鸿，小曰雁，鸿与雁一也。《彖》曰“女归”，故六爻皆取喻于鸿。“干”，水湄，鸿渐干而得所栖，犹女适人而得所托。但《艮》为少男，故称“小子”，《巽》为长女，一长一少，年齿相悬，未免于归愆期，或有不测之变，是为“小于厉”也。《说卦》“成言乎艮”，有言，为有成言也。女子许嫁，惟凭媒妁之言，既有其言，不得以有变而渝，故曰“有言无咎”。初应在上，初与上爻，高下悬殊，即可见夫妇年齿，长幼亦悬殊。女能待年不乱，守礼无失，无所为厉，复有何咎？《彖传》以“义无咎”释之，盖谓义在则然，咎自无焉。\n\n\n【占】　问时运：人微年少，运途初行，虽危无咎。\n\n\n○　问战征：屯军江干，防有危厉，幸有谍言来告，得以免咎。\n\n\n○　问营商：货物交易，防有小人从中作难，因约言早成，得以无害。\n\n\n○　问功名：鸿运亨通，初虽在下，自有渐进之象。\n\n\n○　问婚姻：女长男少，妁言既定，当以待年而嫁，无咎也。\n\n\n○　问家宅：此宅临水，防小人有疾厄，然无大咎。\n\n\n○　问疾病：不利小人，大人无咎。\n\n\n○　问六甲：生女。",
      "modern_text": "初六：鸿雁渐渐飞近水边，小子虽有危险但有规诫之辞，没有灾咎。"
    },
    "2": {
      "text": "六二：鸿渐于磐，饮食衎衎，吉。",
      "takashima_explanation": "《彖传》曰：饮食衎衎，不素饱也。\n\n\n磐者，水中平石，“衎衎”，和乐之貌。“鸿渐于磐”，有水可饮，有蒲鱼稻梁可食，为足乐也，犹女子嫁得其夫，合卺而饮，共牢而食，自见“宜室宜家，和乐且耽”。二与五相应，即为配偶，妇人贤德，足以内助，固非虚食夫家之食者也。《彖传》以“不素饱”释之，即此意也。\n\n\n【占】　问时运：既得安乐，又得醉饱无忧，吉。\n\n\n○　问战征：兵食充足，军心欢悦，自有安似磐石之象。\n\n\n○　问营商：二爻居《巽》之中，《巽》为商，为利。就爻辞言“干”进“磐”，有渐进渐高之势，吉。\n\n\n○　问功名：有嘉宾宴乐之象，成名必矣，吉。\n\n\n○　问婚姻：二与五相应，即以二五为婚；二五皆吉，可咏百年偕老矣。\n\n\n○　问家宅：此宅地基巩固，一门和乐，吉。\n\n\n○　问疾病：饮食过度所致，宜消食安胃，病即日可愈。\n\n\n○　问六甲：生女。",
      "modern_text": "六二：鸿雁渐渐飞到磐石上，饮食和乐，吉祥。"
    },
    "3": {
      "text": "九三：鸿渐于陆。夫征不复，妇孕不育，凶。利御寇。",
      "takashima_explanation": "《彖传》曰：夫征不复，离群丑也。妇孕不育，失其道也。利御寇，顺相保也。\n\n\n“陆”，高平之地，鸿所集也。九三阳刚为夫，六四阴柔为妇，三又与六正应，六亦曰“陆”。自内往外为征，三往就外之陆，而遂弃内之陆，故“不复”。上互《离》，《离》为大腹，孕之象；下互《坎》，《坎》为灾，为鬼，不育之象。三与四以比邻私通，坏彝伦之大纲，背渐进之大义，安能得室家和睦，夫妇偕老，生育以延嗣续之庥乎？故曰“夫征不复，妇孕不育，凶”。且雁呼芦避缴，巡呼警夜，飞则相随，止则相保，亦有御寇之象，故曰“利御寇”。夫鸿之有雌雄，犹人之有夫妇也，雄飞不返，是离其群矣；胎孕之道，期其长育，孕而不育，是失其道矣。雌雄相守，是所以“御寇”，是“顺相保”也。《彖传》逐句释之，有以夫！\n\n\n【占】　问时运：运途不正，防有外祸。\n\n\n○　问战征：利于守御，不利往征。\n\n\n○　问营商：难望获利，防有盗劫之虞。\n\n\n○　问功名：惟从事军政，可以得名。\n\n\n○　问婚姻：防有始乱终离之憾。\n\n\n○　问家宅：此宅于生产不利。\n\n\n○　问疾病：妇人生产，恐母子不能两全。\n\n\n○　问六甲：生女。",
      "modern_text": "九三：鸿雁渐渐飞到平坦的高地上，丈夫出征不返，妇人怀孕不能养育，凶险。利于防御盗贼。"
    },
    "4": {
      "text": "六四：鸿渐于木，或得其桷，无咎。",
      "takashima_explanation": "《彖传》曰：或得其桷，顺以巽也。\n\n\n四居《巽》之始，《巽》为木。鸿水鸟，本不栖木，“桷”者，枝柯之大而平者也，于木之中，而得方平之桷，则亦可以容足矣。“或”者幸得之辞，此以鸿之失所，喻妇之失所也。四夫在三，三“征不复”，四妇失其所矣，或得其桷而集之，亦无咎焉。巽顺自守，不失妇道之正，虽无夫可也。\n\n\n【占】　问时运：运失其正，但以顺自处，随遇得安，亦可无咎。\n\n\n○　问营商：聊有所得，差足免咎。\n\n\n○　问战征：得其倚角，敌势已衰。\n\n\n○　问功名：从事角逐，所得亦微。\n\n\n○　问疾病：病在肝木太盛，宜顺气调养。\n\n\n○　问家宅：此宅多寡居之妇，有遇人不淑之感。\n\n\n○　问行人：在外失年，聊以将顺容身，一时不归。\n\n\n○　问六甲：生男。",
      "modern_text": "六四：鸿雁渐渐飞到树上，或许能找到平坦的树枝栖息，没有灾咎。"
    },
    "5": {
      "text": "九五：鸿渐于陵。妇三岁不孕，终莫之胜，吉。",
      "takashima_explanation": "《彖传》曰：终莫之胜，吉，得所愿也。\n\n\n《尔雅》，“大阜曰陵”；又八陵，北陵、西俞、雁门是也。此陵当是北陵，雁之家也。《月令》，“季秋鸿雁来宾”，鸿之南来为宾，北陵则为家，孕育则在家也。五与二正应，为夫妇，故以“鸿渐于陵”，喻夫妇之居家也。三至五互《离》，《离》为大腹，三动则《离》坏，故“不孕”；自二至五历三爻，象“三岁”。《艮》少男，《巽》长女，女及笄，而男犹未冠，是以不能生育，迨及时而阴阳和合，自然得孕矣。男少女长，似女偏胜，然二五正应，内外得当，夫倡妇随，故曰“终莫之胜”。时至而孕，各得所愿，吉可知也。又云：此卦三五皆言妇，九五以二为妇，正也，九三以四为妇，非正也。故三四相比为夫妇，虽孕而不敢育。女之归不以渐也，故凶；二五以相应为夫妇，不孕而得所愿，女之归以渐也，故吉。\n\n\n【占】　问时运：运途中正，三年后，无往不利，吉。\n\n\n○　问战征：屯军大阜，三年后，所向无敌，吉。\n\n\n○　问功名：三年后必成。\n\n\n○　问营商：目下难望获利，至上爻自可独占厚利，盖在三岁后也。\n\n\n○　问婚姻：得子稍迟，吉。\n\n\n○　问家宅：宅在大阜之间，吉。\n\n\n○　问六甲：生男。",
      "modern_text": "九五：鸿雁渐渐飞到山陵上，妇人三年不孕，终究没有人能阻挡，吉祥。"
    },
    "6": {
      "text": "上九：鸿渐于陆，其羽可用为仪，吉。",
      "takashima_explanation": "《象传》曰：其羽可用为仪，吉，不可乱也。\n\n\n上与三皆处卦极，故并称“陆”。《渐》卦六爻，皆取象于鸿，以喻夫妇，即本《彖》辞“女归”之旨。三之《渐》“陆”，夫道不正，致妇失所，不如鸿之雌雄相守；上则犹是陆也，犹是渐也，而以礼相接，人咸称美，不特表闺阃之令范，且足树邦国之合仪矣。一羽本轻，而先王制礼，纳采问名，皆取以为用，非以其有偶而不乱乎？夫妇之道，亦如是焉，故曰“其羽可用为仪”。“女归”之“吉”，其以此乎？\n\n\n【占】　问时运：气运正盛，可出而用也，吉。\n\n\n○　问战征：从平陆进军，威仪显赫，攻无不克\n\n\n○　问营商：货美价高，定可获利。\n\n\n○　问功名：出而用世，可以仪表天下。\n\n\n○　问婚姻：吉。\n\n\n○　问家宅：此宅地位崇高，瞻观有耀，吉。\n\n\n○　问六甲：生男。",
      "modern_text": "上九：鸿雁渐渐飞到高山之上，它的羽毛可以用来做装饰，吉祥。功成名就，德行可作典范。"
    }
  },
  "guaci": "渐：女归吉，利贞。",
  "modern_guaci": "渐卦象征循序渐进：女子出嫁吉祥，利于坚守正道。凡事按部就班，循序渐进方能成功。"
}