{
  "name": "天雷无妄",
  "pinyin": "tian_lei_wu_wang",
  "code": "100111",
  "palace": "巽宫",
  "general_text": "“无妄 ［117］ ”，诚也，是即《中庸》“至诚无息”之谓也。《序卦》曰：“复则不妄矣，故受之以无妄。”盖《无妄》之诚，天之道也；《复》而《无妄》，此为“诚之”者，人之道也。为卦《乾》上《震》下，《乾》健也，《震》动也，健而动，动合夫天也，合乎天即诚也。古圣经传皆言诚，无咎二字，独见于《易》。朱子解《中庸》“诚”字，谓“即真实无妄”，而解《易》“无妄”，谓“即实理自然”。要之理之出于自然者，天也，天即诚也，诚即《无妄》也，其旨一也。",
  "takashima_general": "无妄：元亨利贞。其匪正有眚，不利有攸往。\n“元亨利贞”，是谓四德惟《乾》全具，余卦曰“元亨利贞”者，皆从《乾》来也。“元亨利贞”，统言之，一正而已，正则无妄矣，故曰《无妄》“元亨利贞”。此乃自然之实理，受之于天，不容间以一毫私意，间以私意，即非正矣，非正则妄，妄必多过，故“有眚”也。既已无妄，不宜妄有所往，故曰“不利有攸往”。\n《彖传》曰：无妄，刚自外来，而为主于内。动而健，刚中而应，大亨以正，天之命也。其匪正有青，不利有攸往，无妄之往，何之矣？天命不枯，行矣哉？\n此卦内《震》外《乾》，“刚”乾也。“刚自外来，而为主于内”，《无妄》以初九为卦主，《震》初九刚从《乾》来，故曰“刚自外来”，就内外卦而言也。动在下，健在上，“动而健”，是动之得其健也。“刚中而应”，谓二五也，九五阳刚中正，即《无妄》之天，六二复以居中得正应之，是应之得其正也。凡《彖传》言“大亨”，即“元亨”，“以正”，即“利贞”。《乾》之四德，天之命也，天之所命者，诚也，正也，即无妄也。命得于天，天必信之，攸往咸宜，吉无不利矣。“其非正”，则是自背夫天之命也，天必不能保之，行将何往？更有所往，往即入于妄矣，妄则逆天，逆天者天不佑，亦安见其可行哉！《程传》释“非正”二字，谓虽无邪心，苟不合正理则妄，知“非正”与不正，迥乎各别，正与“非正”，其辨甚微。“其”字指三上言，三之“灾”，上之“眚”，其失甚细，“非正”二字，正当体认。\n以此卦而拟人事，盖此无妄之诚，与生俱来，浑然无私，即所谓天命之性也。卦自《复》来，《复》秉《乾》阳一画，以为“天地之心”，“天地之心”，即《无妄》之真元也，“元亨利贞”四者即此一心。自古圣人，必如尧舜之执中，汤之用中，孔子之时中，斯可谓“大亨以正”，浑全天命者也。下如颜子之已而待克，礼而待复，犹藉人为，其于《无妄》，尚未达一间耳。此外不必显背夫理，即于理稍有所偏，如动而过动，健而过健，刚而过刚，往失其正，即此有眚，天不我佑，往必无可往焉，至此而人事穷矣。卦体内《震》外《乾》，《震》，动也，盖教人以动合天。动以天则为《无妄》，动以人则妄矣。《易》之垂诫著明，六爻之辞，皆取任乎天者也，违即有咎。初爻备卦德之全，行无不吉，志无不遂也。二爻循当然之理，利本不计，往亦无心也。四爻则刚而无私，守之必贞，咎自无也。五爻则中而又正，如其有疾，可“勿药”也。惟三上两爻，不免近于妄矣。三之“灾”，是牵于“得”而来也；五之“眚”，是穷于“行”而得也。此即《彖》所谓“非正有眚”者矣。盖观于初、二、四、五四爻，以人合天，吉无不利；观三上两爻，几微不谨，过即随之。为圣为狂，争此一间，人可不知所勉哉！\n以此卦拟国家，盖所谓无妄者，即唐虞授受，危微精一，千古治统之真传也。得之则治，失之则乱，全在大君真实无妄之一心耳。为卦内《震》外《乾》，《乾》君也，天也；《震》动也，行也。《乾》以君合天，是以健而刚；《震》动而能行，是以往有吉。古之帝王恭己南面，无为而治者，惟在此善承夫天命也。故以此而茂对天时，而时无不顺，以此养育万物，而物无不生。时一无妄也，物一无妄也，以无妄对之，以无妄育之。先王法天以行政，一如雷行天下，任时而动，即在无妄之中而已。统观六爻，劝诫昭焉。初爻是温恭充塞，诚至而物自化也，故曰“无妄，往吉”。二爻是不言而信，不动而敬，不期治而自治也，故曰“利有攸往”。三爻，是有意求治，转得此而失彼也，故曰有灾。四爻，是刚柔相济，为能久于其道也，故“无咎”。五爻，是以道自治，不待以乱治乱也，故曰“勿药有喜”。上爻，是好大喜功，行之有过也，故曰“无攸利”。为国家者，保其无妄，祛其“非正”，健而能动，刚而得中，庶几四时行，百物生，应天顺人，德美化行，“大亨以正”，而天下治矣。\n通观此卦，上《乾》下《震》，动合夫天，刚而得中，故名曰《无妄》。无妄者浑全实理，绝无意外期望之谓也。是以循其实理之自然，则往无不利；出乎实理之所非，则动必得咎。虽祸福之来，亦有不测，福自天降，天所佑也；祸而天降，如六三之灾，九五之疾是也；祸而自致，则“非正”之“眚”是也。六爻中，言“吉”，言“利”，言“灾”，言“疾”，言“喜”，言“眚”，皆所谓祸福也。初爻为卦之主，浑全元善，故“吉”。二爻循乎自然，不假造作，故“利”。四爻止所当止，守之以恒，故“无咎”。上爻居卦之终，极而复动，故“有眚”。凡爻象，初动者必终静，初静者必终动。此卦初“往吉”，二往利，皆取其动也；三“灾”，四“贞”，五“疾”，皆勉其守而勿动也；上“有眚”则戒其动之穷也。卦体《乾》健《震》动，故初象多动，动极反静，故终必静也。知夫此，可以谈《无妄》之卦。\n《大象》曰：天下雷行，物与无妄，先王以茂对时育万物。\n“天下雷行”，阳气勃发，鼓动万物，万物与之共动，蛰虫振，草木萌，有翼者飞，有足者走，无不勃然发育，各正性命，而无有差妄，谓之“物与无妄”。法天之象，以茂对天时者，布顺时之化，以养育万物者，赞生物之功，使时行物生，物物各全其所与，春生养长，咸得其宜，斯吾心中之万物皆备，而天下之万物并育。此所谓尽性尽物也。\n【占】　问时运：目下运得其时，百事咸宜，吉。\n○　问商业：正如大旱望雨，响雷一声，人人翘望。货物一到，无不旺销，百般获利，大吉。\n○　问家宅：此宅中时有作响，但无忌碍，屋运甚旺，人口繁盛，吉。\n○　问战征：有风雷席卷之势，务须正正之旗，堂堂之阵，若欲以诈取胜，反恐有祸。\n○　问疾病：是胸有积物，动而未化，宜随时运动，物自消化，“勿药有喜”。\n○　问行人：现时已动身，即日可归。\n○　问婚嫁：两家素有往来，门媚相对，大吉。\n○　问六甲：生男，临时安产，吉。\n○　问失物：或鼓旁，或磨下，或并臼之侧，寻之可得。\n○　问天时：一雨即晴。",
  "lines": {
    "1": {
      "text": "初九：无妄，往吉。",
      "takashima_explanation": "《象传》曰：无妄之往，得志也。\n\n\n初为内卦之主，《震》初之刚，自《乾》而来，故《彖传》曰“刚自外来”。初阳始生，诚一未分，不杂未起，率性而动，动罔不臧，以其动合乎天也；由兹而往，往无不吉焉，故曰“往吉”。《象传》曰“往得志也”，诚无不通，志无不遂，故往而得志也。\n\n\n【占】　问时运：目下吉，但宜出而有为，不宜杜守家居。\n\n\n○　问商业：利行商，不利坐贾。\n\n\n○　问家宅：宜迁居，吉。\n\n\n○　问战征：宜进攻，吉。\n\n\n○　问疾病：宜出外就医，吉。\n\n\n○　问行人：或有事他往，吉。\n\n\n○　问六甲：生男，来月可产，吉。\n\n\n○　问婚姻：赘婿吉。\n\n\n○　问失物：宜往外寻之。"
    },
    "2": {
      "text": "六二：不耕获，不菑 ［118］ 畲 ［119］ ，则利有攸往。",
      "takashima_explanation": "《象传》曰：不耕获，未富也。\n\n\n《乾》为郊野，《震》为禾稼，故爻取农象。耕而有获，菑而有畲，原非意外期望；然以耕而期获，以菑而期畲，心有期望，无妄之望，即是妄也。爻曰“不耕获，不菑畲”，谓当耕则耕，耕未尝有心于获，宜菑则菑，菑未尝有意于畲，任乎先天，不假后起，犹之谋道者非为干禄，修德者非为求名，尽其在我，不计外来。如是则为《无妄》，《无妄》则“利有攸往”，言无妄心，自无妄行，则往无不利也。《象传》曰“未富也”，谓二爻居柔得正，中虚无欲，未尝有心于富也；未富而不妄意于富，此即所谓《无妄》也。\n\n\n【占】　问时运：目下运得其正，自有意外财饷，大利。\n\n\n○　问商业：不谋而获，却得大利，吉。\n\n\n○　问家宅：此宅想是承继之产，或为人经管庄舍。\n\n\n○　问战征：前途倒戈，有不胜而胜之象。\n\n\n○　问疾病：“勿药有喜”。\n\n\n○　问婚姻：是招赘之亲。\n\n\n○　问行人：在外得利，一时未归。\n\n\n○　问六甲：生女。"
    },
    "3": {
      "text": "六三：无妄之灾，或系之牛，行人之得，邑 ［120］ 人之灾。",
      "takashima_explanation": "《象传》曰：行人得牛，邑人灾也。\n\n\n“无妄之灾”，谓非己之所致而灾，天数之灾厄，或有不可免也。六三位不中正，故事出意外，有如“或系之牛”。“系”者而曰“或”，原不知为谁氏之牛也；“行人”，行路之人也，见其牛以为无主也，而窃得之。在邑之人，未之知也，而捕者则必就邑人而诘之，是邑人无故而受灾也，即所谓“无妄之灾”也。三至五《离》，《离》为牛，下互《艮》，《艮》为拘，上互《巽》，《巽》为绳，有系牛之象。《乾》健行，象行人，《震》为守，象邑人。《乾》之行，至上止，上为行人，故上曰“行有眚”，是得牛而遭眚也。《震》之守，属于三，三为邑人，故曰“邑人之灾”。上得其牛，而三罹其灾，是三为“无妄之灾”。上之《象》曰“穷之灾也”，上乃自致之灾，所谓自作之孽也。《象传》曰“邑人灾也”，此意外之灾，惟顺受焉而已。\n\n\n【占】　问时运：目下运值尴尬，防有意外之事，宜谨慎。\n\n\n○　问商业：防他人占利，而己耗财。\n\n\n○　问家宅：此宅恐为外人侵占。\n\n\n○　问战征：行军得胜，守军防有损败。\n\n\n○　问疾病：此病恐是外来人传染，可虑。\n\n\n○　问行人：归则归矣，恐家人有灾。\n\n\n○　问婚嫁：宜与远人结亲，吉。\n\n\n○　问失物：已被行人拾去。"
    },
    "4": {
      "text": "九四：可贞，无咎。",
      "takashima_explanation": "《象传》曰：可贞无咎，固有之也。\n\n\n四阳刚而居《乾》体，刚而无私，无妄者也。然位当上下之交，初《乾》阳刚犹柔，恐固守未定，或有偶涉于妄者乎？故诫之曰“可贞”。盖以《乾》之健，乘《无妄》之体，更当以《乾》之贞，葆无妄之诚。斯无妄之理，静以存之，固以守之，自无过失矣，故曰“无咎”。《象传》曰“固有之也”，无妄之心，即天心也，秉于生初，非由外铄，故曰“固有”也。\n\n\n【占】　问时运：目下气运平顺，循分则有获，妄动则有咎。\n\n\n○　问商业：坚守旧业，自然亨通。\n\n\n○　问家宅：此宅本是祖基，宜永保之，毋坠。\n\n\n○　问战征：已占入外卦之地，宜坚守城池，切勿妄进。\n\n\n○　问疾病：此时宜安静调养，来月“勿药”而愈。\n\n\n○　问行人：一时未归，在外无咎。\n\n\n○　问六甲：生男。\n\n\n○　问失物：必可复得。"
    },
    "5": {
      "text": "九五：无妄之疾，勿药有喜。",
      "takashima_explanation": "《象传》曰：无妄之药，不可试也。\n\n\n“疾”犹灾也。五动体《坎》，《坎》为疾，故曰疾。疾之来也，有由自致者，有因天时而非自致者，非由自致而疾者，即所谓“无妄之疾”也。“无妄之疾”，如在天为日之食，风之暴，雨之淫，雷之迅，皆一时阴阳之偏，偶触而来，时过则平，未可以药救也。在人，“无妄之疾”亦犹是焉，不容以药治之也，故曰“勿药有喜”。“有喜”，谓疾去而为喜也。当疾之时，以药治之耳，五爻刚中得位，天德全，《无妄》之至者也，复何遗憾？爻之取象于疾者，盖以汤之幽夏台，文之囚羑里，或有为盛德之累者焉。此则谓无妄之疾也，顺以守之，祸患自释，即“勿药”之义焉。《象传》曰“无妄之药，不可试也，”“无妄之疾”，本非真疾，药之反成疾矣，故曰“不可试”，慎之至也。\n\n\n【占】　问时运：目下气运当正，意外之事，不必介意，全乎在我而已。\n\n\n○　问商业：凡一时物价，无故上落，皆无害商业，过时自平，切勿扰动。\n\n\n○　问家宅：防有风扫雪压倾圯之患，然无大害，致有喜兆。\n\n\n○　问战征：防军队中有时疫流行之患，宜洁净营屯，勿妄用药。无咎。\n\n\n○　问行人：恐中途有涉意外之事，然即归来\n\n\n○　问讼事：有意外牵涉，不辩自释。\n\n\n○　问六甲：生男。\n\n\n○　问失物：不寻自得。"
    },
    "6": {
      "text": "上九：无妄，行有眚，无攸利。",
      "takashima_explanation": "《象传》曰：无妄之行，穷之灾也。\n\n\n上爻阳居卦之终，为《无妄》之极，极而复行，行必有眚，有何利焉！《彖》辞所谓“非正有眚”，盖指上也。上与三应，三为“邑人”，上为“行人”，三之灾，自上致之；三既被灾，上岂能无眚乎？《象》曰“穷之灾也”，位已上穷，复欲进行，是穷极而为害也。\n\n\n【占】　问时运：好运已终，宜安守勿动，动则终凶。\n\n\n○　问商业：历来贸易，颇称得利，兹值岁终，或当时令交换之际，宜暂静守，切勿再进，防有损耗。\n\n\n○　问家宅：此虽旧宅，居之则吉，慎勿他迁，迁则有眚\n\n\n○　问战征：地步已极，不可复进，进则有害。\n\n\n○　问疾病：必是老年，宜颐养自适。\n\n\n○　问行人：即日可归，归后切勿出行。\n\n\n○　问六甲：生男。\n\n\n○　问失物：恐穷追不得。"
    }
  }
}